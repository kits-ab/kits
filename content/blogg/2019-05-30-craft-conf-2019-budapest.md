---
type: post
title: 'Craft Conf 2019, Budapest'
authors:
  - parsvedberg
---
Som en del av vår kompetensutveckling har vi på Kits bland annat möjligheten att besöka intressanta konferenser. Vi var två kollegor som valde att bege oss till Budapest och [Craft Conf](https://craft-conf.com), anordnad av Prezi och den del av IBM som tidigare var Ustream. Konferensen gick av stapeln 8-10 maj. 

Craft Conf har det uttalade temat ”software delivery craft” och fokuserar på de metoder och verktyg som kan vara till gagn den enskilde individen, större organisationer och allt däremellan. Efter att tidigare ha besökt mer tekniskt inriktade konferenser så var det välkommet att få lyfta blicken en smula. Det här året lockades det med namn som Martin Fowler, Dan North, Dave Snowden, Mary Poppendieck och Bjarne Stroustrup. Bland talarna fanns även Göteborgsbekanta Emily Bache.

<!-- more -->

Återkommande teman i dragningarna var chaos engineering, skalbar arkitektur och Cynefin. Bland de bättre var Martin Fowlers och Birgitta Böckelers [_Cultivating Architecture_](https://www.youtube.com/watch?v=MZnrxjw602E) och Randy Shoups [_Moving Fast at Scale_](https://www.youtube.com/watch?v=t-sIaw4kHqI), bägge en blandning av tänkvärdheter och sunt förnuft. Mary Poppendieck höll [en underhållande presentation](https://www.youtube.com/watch?v=zlfhJiNmin8) om hur det är att jobba inom _Reliability Engineering_, där hon delade med sig av sin långa, gedigna erfarenhet. Några av talarna kan återupplevas, med varierande ljud- och bildkvalitet, på [Prezis Youtubekanal](https://www.youtube.com/channel/UC9E-wqsOP_1nRKXWIWPBhXw).

Överlag var Craft Conf en trevlig tillställning som höll till i en lite annorlunda miljö, i och kring ett av ungerska tågmuseets lokstallar, drygt en halvtimme med kollektivtrafik från centrala Budapest. Gissningsvis var det fler besökare i år än tidigare, det märktes att logistiken var lite underdimensionerad vid bland annat matserveringen. Man kunde promenera fritt bland gamla ånglok och vändskivor vilket var skönt ibland då det stundtals blev lite trångt inne i lokalen. 

Sammanfattningsvis var Craft Conf en prisvärd konferens med intressant tema, med en gemytlig järnvägshistorisk inramning.
